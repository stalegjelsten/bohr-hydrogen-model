I denne simuleringen bruker vi [Bohrs atommodell](https://snl.no/atom_-_atomteori#-Bohrs_atommodell). Dette er en modell som antar at elektronene befinner seg omkring atomkjernen, og at elektronene *kun* kan eksistere i bestemte energinivåer (eller skall). Bohrs lanserte sin atommodell i 1913, og det ble relativt raskt klart at den ikke er en god modell for ioner med mer enn ett elektron, men den gir gode resultater for hydrogen $^1_1\mathrm{H}$ og heliumioner $^4_2\mathrm{He}^{-}$ (som begge kun har ett elektron).

Hydrogenatomet har ulike energinivåer som vi gjerne beskriver som skall rundt atomkjernen. Hvis et elektron blir tilført energi kan det *eksitere* og flytte seg til et høyere energinivå. Elektronet vil senere *emittere* et foton og flytte seg tilbake til grunntilstanden. Energien som kreves for å flytte seg mellom to energinivåer er gitt ved
$$ \Delta E = -R_H \left( \frac{1}{n_t^2} - \frac{1}{n_f^2} \right) $$

Der $R_H$ er Rydbergs konstant, $R_H = 2.179 \times 10^{-18} \,\mathrm{J}$, $n_t$ er energinivået som elektronet flytter seg *t*il og $n_f$ er energinivået som elektronet flytter seg *f*ra.

Et elektron som flytter seg fra skall 4 til 2 vil dermed ha $n_f = 4$, $n_t = 2$ og energien som kreves for å flytte elektronet mellom energinivåene er:
$$ \Delta E = -R_H \left( \frac{1}{n_t^2} - \frac{1}{n_f^2} \right)         = - 2.179 \times 10^{-18} \,\mathrm{J} \times \left( \frac{1}{2^2} - \frac{1}{4^2} \right)              = - 2.179 \times 10^{-18} \,\mathrm{J} \times \left( \frac{3}{16}\right)                = -4.09 \times 10^{-19} \,\mathrm{J} $$

Det kreves altså $-4.09 \cdot 10^{-19} \,\mathrm{J}$ for å flytte elektronet to energinivåer inn mot atomkjernen. Siden denne energimengden er negativ, så forteller det oss egentlig at vi ikke trenger å bruke energi for å flytte på elektronet – elektronet vil selv flytte seg ned til energinivå nr. 2 og emittere et foton med energien $ E = \lvert -4.09 \times 10^{-19} \,\mathrm{J} \rvert = 4.09 \times 10^{-19} \,\mathrm{J}$.

Energien til et foton er også proporsjonal med frekvensen til fotonet etter formelen $E = hf$. Energien er lik [Plancks konstant](https://no.wikipedia.org/wiki/Plancks_konstant) ($h = 6.626 \times 10^{-34}\ \text{J}{\cdot}\text{s}$) multiplisert med frekvensen til fotonet. Vi kan dermed regne ut frekvensen til dette fotonet ved å gjøre om på formelen over:

$$ E = hf \Leftrightarrow f = \frac{E}{h} = \frac{4.09 \times 10^{-19} \,\mathrm{J}}{6.626 \times 10^{-34}\ \text{J}{\cdot}\text{s}} = 6.17 \times 10^{14} \,\mathrm{Hz}$$

Denne frekvensen tilsvarer en bølgelengde på 486 nm siden: 
$$ c=f\lambda \Leftrightarrow \lambda = \frac{c}{f} = \frac{3.00\times 10^8 \,\mathrm{m/s}}{6.17 \times 10^{14} \,\mathrm{Hz}} = 4.86 \times 10^{-7} \,\mathrm{m} = 486 \,\mathrm{nm} $$

![Spekteret til synlig lys](https://upload.wikimedia.org/wikipedia/commons/thumb/d/d9/Linear_visible_spectrum.svg/1000px-Linear_visible_spectrum.svg.png)

Ved å bruke bildet over kan jeg finne ut at denne bølgelengden gir et lys som har blå-grønn farge.